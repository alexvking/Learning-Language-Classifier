Nowy arcybiskup i metropolita Chicago, Jego Ekscelencja Blase Cupich, 14 grudnia był gościem parafii św. Jacka w Chicago, gdzie odprawił niedzielną mszę świętą. Wizyta Jego Ekscelencji w kościele św. Jacka miała wyjątkowo uroczysty charakter, ponieważ wiązała się z obchodami 120. rocznicy istnienia parafii.

 

Wieloetniczna parafia rzymskokatolicka pod patronatem św. Jacka od chwili jej założenia w 1894 roku do dziś gromadzi największą liczbę parafian polskiego pochodzenia. Była trzecią parafią etniczną – po parafiach św. Agaty w Lawndale i św. Agnieszki Czeskiej w Little Village – którą na krótko po swojej nominacji odwiedził nowy arcybiskup Archidiecezji Chicago.

Na początku eucharystii  proboszcz Jackowa Stanisław Jankowski CR powitał wszystkich zgromadzonych w świątyni: zaproszonych gości i parafian, i podziękował arcybiskupowi Blase’owi Cupichowi za to, że będzie celebransem mszy świętej dziękczynnej.

W wygłoszonej homilii Jego Ekscelencja nawiązał do postaci Jana Chrzciciela, która zawsze towarzyszy katolikom w okresie adwentu. W swoich rozważaniach mówił o ludzkich pokusach i wątpliwościach oraz nadziei danej każdemu, kto szczerze pragnie wewnętrznej przemiany w oparciu o dobro i miłosierdzie.

Po zakończeniu nabożeństwa Jego Eminencja Blase Cupich otrzymał prezenty, a po wręczeniu obrazu Matki Boskiej Częstochowskiej został polecony jej opiece i wstawiennictwu. Członkowie apostolatu modlitewnego Margaretka w obecności zgromadzonych w kościele wiernych złożyli uroczystą przysięgę, zobowiązując się do codziennej modlitwy za księży: arcybiskupa i proboszcza. Natomiast arcybiskup Cupich zapewnił, że będzie się modlił w intencji ich długiego życia.

Duchowny podkreślał piękno i harmonię architektonicznych rozwiązań świątyni, w której przyszło mu gościć, i prosił, aby wstępując do kościoła św. Jacka zawsze pamiętać o wyrażeniu wdzięczności tym, którzy ten kościół zbudowali. Zaprosił także wszystkich emigrantów, którzy spędzą Święta z dala od swoich rodzin, do wspólnej modlitwy i świętowania, aby w ten sposób łatwiej było im znieść ból rozłąki z najbliższymi.